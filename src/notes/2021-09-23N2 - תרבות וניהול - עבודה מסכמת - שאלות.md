[[Studies]]
[[2021-09-23]]


# **עבודת גמר בקורס תרבות וניהול 13019 – 2021ג**

**תאריך הגשה : 3.10**

**שימו לב שקבלתם לעבודת גמר זו 25 ימים במקום 14 המקובלות.**

<u>**לא יתקבלו עבודות לאחר תאריך זה.**
</u>
**אנא עמדו בזמנים, ארגנו היטב את לוחות הזמנים ואל תשאירו את העבודה לרגע האחרון- כי משהו תמיד קורה...**

**מזכירה גם שהעבודה הינה אישית ואין לעבוד בזוגות!**

<u>מבנה העבודה:</u>

עבודת הגמר כוללת שני חלקים:

<u>חלק ראשון שמשקלו 60 נקודות:</u>

שאלה מספר 1

<u>חלק שני שמשקלו 40 נקודות.</u>

בחלק הזה ישנה אפשרות בחירה:

<u>אפשרות אחת:</u>

לענות על שאלות 2-3 – משקל כל שאלה 20 נקודות

<u>אפשרות שניה:</u>

שאלה מספר 4- משקל השאלה 40 נקודות

## **חלק א**: ­

**שאלה 1 (60 נקודות):**

_"רילוקיישן" של כאן תאגיד השידור הינה סדרה_ דוקומנטרית בת 6 פרקים, העוקבת אחרי שלוש משפחות ישראליות העוברות למדינה אחרת לצורכי עבודה.

[https://www.kan.org.il/program/?catid=1467](https://www.kan.org.il/program/?catid=1467)

בחרו את אחת המשפחות עקבו אחריה לאורך הסדרה. אתרו חמישה קשיים/חוויות/דילמות שחווה המשפחה, תארו אותם ונתחו אותם באמצעות חומר הלימוד. חברו אותם היטב לחומר הלימוד ותנו הסברים למה שנצפה בכתבה. עשו שימוש בציטוטים מהסדרה ותיאורים מתוכה ומחומר הלימוד כאחד.

חומר הלימוד נמצא תחת נושא 3 במקראה באתר הקורס _(מסומן בעיגול בחלק העליון של דף הבית)._

## **חלק ב (40 נקודות)**: ­

**לפניכם בחירה בין שתי אופציות:**

לענות על שאלות 2-3 – משקל כל שאלה 20 נקודות

<u>**או**
</u>
לענות על שאלה מספר 4- משקל השאלה 40 נקודות

### **אופציה ראשונה:**

**קראו את הסיפור הדמיוני שלפניכם והשיבו על שתי השאלות שבהמשך לו**

#### המדינה הטובה ביותר - אגדה

באי מלאילה ישנו פונדק. הוא היה שם במשך דורות רבים. כאשר סיפור זה מתחיל, הפונדק נוהל ע"י בני זוג ששמרו עליו היטב וגרמו לאורחיהם להרגיש בבית. אורחים זרים היו באים שוב ושוב שנה אחר שנה, ושולחים את חבריהם לשם.

לבני הזוג היו חמש בנות שהלכו לבית הספר ונהנו מהפגישות עם אורחי הפונדק, אשר סיפרו להן על מדינות רחוקות. בסופי השבוע המשפחה ארגנה לעתים מסיבה לאורחים וחמש הבנות שרו ורקדו.

כאשר הבת הבכורה, סאטו, סיימה את בית הספר, היא החלה לעזור בפונדק. אדם זר צעיר, שהתארח אצלם מספר פעמים עם משפחתו, התאהב בה והיא בו. כאשר הוא חזר לפונדק שנה לאחר מכן, הם התחתנו, והיא עזבה את הפונדק ונסעה עם בעלה למדינתו.

בתקופה זו הבת השנייה, דואה, סיימה את בית הספר, והחליפה את אחותה בפונדק. מאוחר יותר גם היא התאהבה באורח צעיר, התחתנה אתו ונסעה לגור במדינתו.

הבת השלישית, טיגה, החליפה את דואה, אך כמו אחיותיה הגדולות התאהבה גם היא באורח זר, ולאחר זמן מה נסעה גם היא עם בעלה.

וכך קרה גם לבנות הרביעית והחמישית, אמפט ולימה. בעל הפונדק ואשתו היו כעת לבדם, ומשפחתם פזורה בכל העולם. הבנות שלחו את חבריהן לפונדק, שאותו המשיכו לנהל הוריהן.

שנים רבות לאחר מכן, כשלבנות עצמן היו ילדים בוגרים במדינותיהן השונות, מת בעל הפונדק הזקן. כל הבנות טסו עם משפחותיהן להלוויה, ובכו על מותו של אביהן האהוב. לאחר ההלוויה הן ישבו יחד עם אימן. הוחלט שהאם תמכור את הפונדק לבני זוג צעירים שהיא מכירה, והיא תבוא לחיות עם אחת מבנותיה. אך עם מי? כל בת ובעלה הציעו את ביתם והסבתא ביקשה מחמשת נכדיה הגדולים לתאר כיצד נראים החיים בכל מדינה.

בתה של סאטו אמרה: "סבתא, את תאהבי את המדינה שלנו. אנו מאמינים בזכויות הפרט. אנו מאמינים שכל אדם הוא שונה, ולכל אדם הזכות להיות שונה. אני יכולה לעשות מה שמעניין אותי ואף אחד לא יעצור אותי. אני יכולה להחזיק בדעותיי, ואף אחד לא יכול למנוע ממני להביע אותן. אני יכולה לבחור את החברים שלי, ואני יכולה להצביע למנהיגים שאותם אני רוצה, ואף אחד לא יכול לומר לי אחרת".

"זה אינו כה פשוט אמרה דודה לימה. "האם אין את תלויה במקום ממנו באת ובקבוצה אליה את שייכת? כיצד את יכולה לצפות מהאנשים שלך להיות נאמנים לך אם את לא נאמנה להם? ומי יטפל בסבתא כשהיא תהיה זקוקה לעזרה? מי יטפל בקרובי המשפחה הקשישים מצד אביך?"

"והאם את לא נכנסת להרבה קונפליקטים?" שאלה דודה אמפט. "האם את באמת אומרת כל מה שאת חושבת? האם שכחת ששמירה על הרמוניה עם קרובייך וחברייך היא הבסיס לחברה מהוגנת? כיצד את יכולה לעבוד יחד או אפילו לעשות עסקים עם אנשים אחרים אם לא ביססת ראשית הרמוניה איתם?"

"במדינה שלנו, אנו מאמינים שאנשים ישרים אומרים מה שהם חושבים" ענתה בתה של סאטו. "אנו לא מבזבזים זמן בשיחות חולין חברתיות לשם שמירה על הרמוניה. ואנו מאמינים שאתה מה שאתה גורם לעצמך להיות. אתה לא מה שהמשפחה שלך, או מה שהחברים שלך. זה גם אומר שאנו לא מצפים באופן אוטומטי מהמשפחה שלנו לדאוג לנו. קרובי המשפחה של אבי לא יצפו מאיתנו לטפל בהם. אנו נשמח לטפל בסבתא, וכמובן נטפל בילדים שלנו כאשר הם קטנים, אך כאשר הם יגדלו, הם יצטרכו ללמוד לדאוג לעצמם. ואנו לא מצפים מהם לדאוג לנו כשנהיה זקנים"

"אך האם ילדים במדינה שלך לפחות לומדים לשחק ולשתף אחד את השני?" דודה טיגה נראתה המומה.

"הילדים שלנו לומדים להיות עצמם", אמרה בתה של סאטו. "אם הם רוצים לשחק עם אחיהם ואחיותיהם, הם חופשיים לעשות כן, ואם הם רוצים לשחק עם חברים אחרים, הם גם חופשיים לעשות כן. לכל ילד יש את הצעצועים שלו; זו הדרך שבה הם לומדים להיות אחראים על עצמם".

"איזו מדינה ברברית!" אמרה דודה דואה, "אך הקשיבי לבני כעת, סבתא, כי אני חושבת שאנו באמת חיים במדינה טובה".

בנה של דואה אמר, "את תאהבי את המדינה שלנו, סבתא. האנשים שלנו מטפלים בכל אחד באופן שווה. לכולם יש את אותן זכויות, לאף אחד אין פריבילגיות מיוחדות. אף אחד לא עשיר במיוחד, ואף אחד לא עני במיוחד. אנו בוחרים את מנהיגינו, והמנהיגים שלנו הולכים ברחובות כמו כל אדם אחר. אפשר ללכת אליהם ולדבר איתם. אם רוב האנשים חושבים שמנהיג מסוים אינו אפקטיבי יותר, האנשים יבחרו מישהו אחר".

"נשמע כאילו יש לכם מנהיגים חלשים", אמרה דודה סאטו נחרצות. "זה בסדר אם כל האנשים היו טובים. אך מה לגבי אנשים רעים? אני חושבת שאנשים צריכים מנהיגים חזקים; אחרת הם לא יתנהגו טוב".

"כיצד אתם מחנכים ילדים וילדות צעירים במדינה שלכם?" שאלה דודה טיגה.
"בבתי הספר שלנו, תלמידים ומורים מתייחסים זה אל זה כשווים", הסביר בנה של דואה. "בכיתה, התלמידים יכולים לדבר מתי שהם רוצים, והמורים מצפים לכך. התלמידים לוקחים יוזמה בכיתה בדיוק כמו המורים".

"האם אין כל כבוד במדינה שלכם?" אמרה דודה אמפט, שנראתה המומה. "כיצד ניתן לשמור על משמעת בדרך זו? כיצד תלמידים אלו יתנהגו בעבודה כשהם יעזבו את בית הספר? וכיצד הם מתנהגים להוריהם בבית?"

"כמובן שיש לנו אדונים ועוזרים ובוסים ועובדים במדינה שלנו", אמר בנה של דואה. "אך עובד אינו שווה פחות מהבוס, ואם אינני מסכים עם הבוס שלי, אני אומר לו את זה. לגבי החיים בבית, אנו מתנהגים להורים שלנו כאל שווים, והם דנים בנושאים שונים עמנו ברגע שאנו גדולים מספיק כדי להבין, כשאנו בני 3-2 שנים".

"דנים עם ילד בן שנתיים?" אמרה דודה לימה. "נו באמת, האין אתה מתלוצץ? האם זו אהבה הורית? אנו אוהבים את ילדינו ומגנים עליהם ונותנים להם תחושת ביטחון, אך איננו דנים בנושאים של מבוגרים איתם. אך בואו נשמע מבתה של טיגה על חיים במדינה שלה".

ובתה של טיגה אמרה: "בואי חיי עמנו, סבתא. במדינה שלנו אנשים דואגים לאחרים ללא קשר אם הם חברים או זרים. אם מישהו זקוק לעזרה, הוא יקבל אותה. אם מישהו לא יכול לספק את צרכיו-שלו, המדינה תספק לו אותם. אנו חשים אחריות כלפי כל אחד".

"האם אין זה גורם לאנשים להיות עצלנים?" שאלה דודה דואה. "למה שתשתדל לעשות הכי טוב שאפשר אם בכל מקרה המדינה דואגת לך?"

"אני לא חושבת כך", אמרה בתה של טיגה. "אנו מצפים מאנשים לעשות את הכי טוב, אך לא לנסות יותר מדי להיות הכי טובים או להאמין שהם טובים מאחרים. אנו חושבים שקטן זה יפה, ואנו לא אוהבים אנשים שעושים מעצמם חשובים ואסרטיביים. כילדים אנו לומדים להיות צנועים ולא מתבלטים".

"אפילו בנים?" דודה סאטו נשמעה מאד מופתעת. "לדאוג לחלש ולהיות צנוע זה טבעי לבנות. הבנות צריכות להיות רכות; אנו גם אלה שבוכות, לא? האם בנים לא צריכים ללמוד להיות חזקים ואסרטיביים ולהילחם?"

"מצחיק שאת אומרת את זה", אמרה בתה של טיגה. "אנו לא מבדילים בחינוך בין בנים לבנות. אנו לא רוצים שום ילד שיילחם – בן או בת. ובמדינה שלנו בנים יכולים לבכות בדיוק כמו בנות; ההורים שלהם ינחמו אותם בדיוק באותה צורה. אנו מאמינים שזה גורם לכולם להיות מאושרים יותר".

"האם גם האבות מנחמים את ילדיהם אם הם בוכים?" שאלה דודה לימה. "זה לא מה שאת צריכה לעשות, טיגה?"

"הם באים למי שהכי קרוב", אמרה דודה טיגה, קצת מעוצבנת. "מה רע בזה? כאשר הילדים היו תינוקות, אבא שלהם שיחק איתם בדיוק אותו זמן כמוני. לא, אין זה משנה לנו אם אדם הוא גבר או אשה. אם הבת שלי רוצה ללמוד נגרות, היא חופשייה לעשות כן. אם הבן שלי רוצה לשחק בבובות, אנו לא נעצור אותו. גברים ונשים לובשים את אותם בגדים, הולכים לאותם המקומות, ולהם אותן זכויות וחובות. הרבה מהמנהיגים שלנו הם נשים, ומכבדים אותן בדיוק כמו את הגברים".

"איזו מדינה דקדנטית!" קראה דודה אמפט. "הבן שלי יגיד לך לאיזו מדינה טובה אני הגעתי, סבתא".

ובנה של אמפט התחיל: "במדינה שלנו אנו מאמינים בסדר ובמשמעת-עצמית. יש חוקים ברורים שעל כל אחד לכבד. חלק מהסיפורים שסיפרתם על המדינות שלכם גורמים לי לעצבנות. מה אם הילדים שלנו לא ילמדו כיצד להתנהג?"

"האם אין הדרך שבה אתם מחנכים את ילדיכם נוקשה ודוגמתית?" שאלה דודה דואה.

"האם אין הדרך שבה אתם מחנכים את ילדיכם הנה בלתי רצינית?" ענה בנה של אמפט. "המדינה שלנו מושתתת על עקרונות, זה נכון. אנו אוהבים לדעת את האמת וללמד אותה את ילדינו. אנו לא אוהבים אנשים שמתנהגים אחרת. אלו שלא חושבים או מתנהגים כמונו מהווים איום על דרך החיים שלנו".

"נראה שאתה שוכח שאתה שונה בעצמך; אמך הגיעה כזרה למדינה, כיצד היא הרגישה? כיצד אדם זר בכלל יתקבל במדינה שלך?" דודה טיגה נראתה מאד מופתעת.

"נכון, זה היה קשה", התוודתה דודה אמפט. "הייתי צריכה ללמוד המון חוקים ולהשתדל מאד להתנהג כמו כל אחד אחר. אבל בעלי עזר לי".

 "ואתם, ילדים – כיצד אתם התקבלתם כשאמכם נחשבת למהגרת?" שאלה דודה טיגה.

"לא, לא התקבלנו באופן אוטומטי, זה נכון" אמר בנה של אמפט, ונראה שחש שלא בנוח. "מידי פעם מישהו העליב אותי ואת אחותי שאנו שונים. אך אז עשינו מאמץ נוסף כדי להיות ילדים אמיתיים של המדינה".

"זה מאד מבלבל", אמרה סבתא. "המדינות שלכם כה שונות. אך עדיין לא שמעתי את בתה של לימה. אולי במדינה שלה אחוש נוח לגור".

בתה של לימה. אצל לימה אמרה: "סבתא יקרה, את מאד תאהבי את המדינה שלנו. אנו מעריכים אנשים בשביל מה שהם. מה שלמדנו כילדים היה לעבוד קשה, להיות בעלי יוזמה, לחסוך ואף פעם לא לוותר. אנו מסתכלים לעתיד ואם זה אומר שאנו צריכים להכפיף עצמנו לאחרים לזמן מה, אנו לא רואים בכך משהו בעייתי".

"האם האנשים אצלכם תמיד עובדים ואף פעם לא נהנים?" שאלה דודה דואה. "אם אתם צריכים להמשיך לעבוד עבור עתיד שממשיך קדימה תמיד, אתם אף פעם לא נהנים. האם אלו הם החיים? לעבוד בשביל מחר זה בסדר, אך לא אם שוכחים את היום".

"עבודה יכולה להיות כיף", אמרה הבת של לימה. "יש לנו גם חגים, ואנו חוגגים חתונות, אך אנו לא מוציאים יותר ממה שיש לנו. אנו אוהבים להלוות לאחרים, לא ללוות מהם. אנו לא קונים דברים רק כדי ליישר קו עם השכנים".

"האנשים שלכם חייבים להיות קמצנים, מתחשבנים וקרים", אמרה דודה אמפט בחוסר הסכמה. "אני לא אחוש בנוח במדינה כזו".

הייתה שתיקה ארוכה, וחמש האחיות הביטו באימן ובמשפחותיהן, וכל אחת מהן חשה שלא בנוח. הן מאד התרחקו. אף אחת מחמש המדינות לא משביעת רצון עבור שאר האחיות.

סבתא נענעה את ראשה ואמרה שהיא לא יודעת מה לבחור. היא לא אהבה אף אחת מהמדינות – לא את מדינת "עשה-מה-שאתה-רוצה" של סאטו; לא את המדינה השיוויונית של דואה; לא את מדינת "הדאגה לאחר" של טיגה; לא את מדינת העקרונות של אמפט; ולא את מדינת היוזמה של לימה. בשנים לאחר מכן, היא עברה מבת אחת לאחרת, נהנתה מכל נכדיה – ואפילו מהמדינות שלהם.

### שאלה 2 (20 נקודות)

אתרו אלו ממדים תרבותיים מבטאים הדוברים שבסיפור. הביאו הוכחות באמצעות ציטוטים ודוגמאות מן הכתוב.

### שאלה 3: (20 נקודות)

מבין המדינות שתוארו באגדה :

מהי המדינה שהינה הדומה ביותר לדעתכם לישראל?

מהי המדינה שהינה הדומה ביותר לדעתכם ליפן?

מהי המדינה שהינה הדומה ביותר לדעתכם לשבדיה?

נמקו היטב בעזרת דוגמאות ממה שנלמד על המדינות הללו במפגשי הקורס וספר הלימוד וכן ציוני המדינות על פי מחקרו של הופסטדה. השתמשו רק בפרקי ספר הלימוד בהתייחס למדינות הללו או בהרצאות אך לא בחומר אחר.

### **אופציה שנייה:**

### שאלה 4 (40 נקודות):

קראו ולמדו על מרוקו כיום בעזרת כתבות המצויות באינטרנט. נתחו את תרבות המדינה דרך ארבעת התרחישים: התכנסות, התבדלות, קיום זה לצד זה ואינטגרציה. לכל תרחיש הציגו שתי דוגמאות ממחישות מתוך הכתבות והסבירו כיצד הן מייצגות את התרחיש.

סכמו: לאן פניה של מרוקו לדעתכם?

**בהצלחה!!**

**חנה**
