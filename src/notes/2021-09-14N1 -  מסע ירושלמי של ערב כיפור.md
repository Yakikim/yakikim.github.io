---
layout: mynote
tags: [jerusalem, kippur, notes, memo, personal, memory] 
created: 2021-09-14 21:56
modified: 2021-09-14 21:57
type: Memo
title:  מסע ירושלמי של ערב כיפור 
---
Week Of: [[2021-09-12]]
[[2021-09-14]]

# תזכיר בנושא מסע ירושלמי של ערב כיפור 
[[home]]/[[Personal]]/[[Memos]]

## הכותל המערבי
במסגרת החופשה המרוכזת והזמן הרב שהשתחרר לי, עליתי היום לירושלים לעוד יום של רוח. 
לא אכזב היום הזה -  היה בוקר יפה של עונת מעבר, קצת עננים ולהפתעתי העיר היתה די ריקה וכנל גם העיר העתיקה.
לקחתי איתי ספר התחזקות באמונה של הרב ווינברג וכן ספר הלכות המועדים. 
חניתי במשכנות שאננים והגעתי דרך שער ציון.
![[IMG_20210914_100632.jpg]]
בדרך לירושלים עלה לי רעיון שאבדוק אם היום יש סיור שניתן להצטרף אליו במנהרות הכותל - סתם כך כי אני שם.. אכן היה ובשעה מעולה שחפפה את הגעתי לשם. הגעתי לסיור, המדריכה היתה צרפתיה בשנות השלושים המוקדמות שלה, היתה דתיה, חיננית, נשואה ולבושה באופן צנוע. היא הרצתה על הר הבית בהיבט הטופוגרפי שלו לאורך הבית הראשון השני ולאחריו. ראינו את קשת ווילסון (שאחרי זה הבנתי שבכותל המקורה, רואים בעצם את החלק האחרון שלו המחובר לכותל המערבי) ראינו את הבית הכנסת החדש שהיה חשוב לה להגיד שבנה יצחק תשובה (במבטא צרפתי כבד)
![[IMG_20210914_104558.jpg]]
והמשכנו לאורך הכותל המערבי  עד שהגענו לשער הסמוך ביותר למקום המקדש. היא ציינה את זה שאנחנו בערב יום כיפור ושזה סמלי ביום הזה להיות במקום הזה ואני הסכמתי איתה לגמרי. היא נתנה שני דקות לתפילות אישיות ואני עפתי לי למקומות אחרים של רוח וזמן, התפלה יצאה ממני ולהפתעתי היא היתה לאומית ופחות אישית. כנראה שדי נתקעתי שם כי הם המשיכו ונותרתי לבד לזמן מה. סיימנו את הסיור, וחזרנו לאזור רחבת הכותל. שניה לפני שנפרדנו, נהניתי מאוד לתת לה פריט מידע שהיה חסר לה ותוך כדי הליכה ביררתי את זה לאשורו - שגשר ווילסון נבנה כקשתות ע"ג קשתות לאור הפתרון ההילכתי של שמירה על טהרת הכוהנים לבל ייטמאו בטומאת מתים והסברתי לה על העיקרון ההלכתי של טומאת המת. היא שמחה להכי את הנושא ונפרדנו בתודה.
נכנסתי לכותל המקורה וישבתי לי עם סטנדר ולמדתי מספר ההלכות של הרב דוד יוסף. כעבור כשעה, לא השגחתי בשכני שהתישב לצדי במרחק של כשני מטרים, שהיה איש מבוגר למדי - כבן שבעים +, מגולח וחבוש בכובע מצחיה, כזה שלא אמור לעורר עניין מיוחד ובמיוחד לא בכותל המערבי. הוא השגיח בי ובמה שאני לומד ולאחר כמה דקות הוא קרא לי "מה אתה לומד?" אמרתי לו. הוא הציע לי שאקריא לו ונלמד ביחד. לא כ"כ רציתי, הרי למדתי עם כל המובאות והעניינים שרבי דוד מרחיב אודותם ולא בצורה של לימוד שניתן לשתף בו חברותא. אבל הסכמתי והסברתי את האופן שבו אני לומד. הוא לא נרתע והצטרף אלי. הוא התגלה לי כאדם נעים הליכות באופן יוצא דופן, אינטלגנט ובעל כושר הבנה נפלא, ידען בהלכות ובתורה ששלט בכל מובאה שהקראתי וזה הפליא אותי וריגש אותי באופן לא רגיל. לאחר כחצי שעה של לימוד משותף הוא רצה להצטרף למניין מנחה, אני המשכתי עוד ונפרדנו בחום. 
לאחר תפלת מנחה, עזבתי את המקום ושמתי פעמי למשכנות שאננים. כעת כבר היה הרבה יותר חם ומעיק, אבל עדיין הרגשתי בעיר העתיקה כאילו שנסגרה עבורי לסיור פרטי. 

## יד ושם
שמתי פעמי לביקור שקבעתי ביד ושם. 
ביקרתי בתערוכה שנקראתה יד לילד (או משהו כזה) והיא בעצם חדר חשוך למדי המוקף במראות ובמרכזו נרות דולקים. ישנו כרוז מוקלט המקריא שמות ילדים ומקום מגוריהם והקול נשמע לעתים חזק יותר ולעתים מרוחק יותר. התחושה של החדר הזה אמורה להיות של אינסוף נרות ונשמות שנגדעו בשואה הארורה. 
נכנסתי לתערוכה המרכזית ועל אף שהפעם באתי זמן רב לפני הסגירה, הסדרנים המעיקים של המקום האיצו בי ואני עוד במחצית הסיור. לאחר שהם מזנבים במעט התיירים שהיו שם וגרמו לכולנו להתקדם באי נוחות, אני חתכתי למוצג האחרון שחדר אלי וזעזע את רוחי. מדובר בחדר חשוך שעל אחד הקירות שלו הוקרנו משפטים שנכתבו ע"י ניצולים\קורבנות וברקע מנוגנת יצירה קלאסית נוגה שנתנה למקום ולמעמד ערך מרומם ומטלטל. 
![[IMG_20210914_165904.jpg]]
עם כל משפט שהתחלף, אני הרגשתי שאני עולה שכבות רוחניות בהתאם.. קבוצה של חסידים שראתה אותי מרוכז בחדר הזה, היתה בטוחה שיש משהו שאמור להגיע מתי שהוא. כשהחלוץ שביניהם הבין שזה מה שיש הוא אמר להם משהו כמו "סתם משהו משעמם, בוא נמשיך.." הייתי יכול לשבת שם זמן רב יותר, אילולא בא הסדרן שהיה לחוץ בית ואני לא ממש ניסיתי למנוע ממנו את זה.. 
נסעתי להר איתן לעוד ריצה שבמהלכה שמעתי כמה פרקי פודקאסט של יד ושם שאחד מהם ממש טלטל אותי ובו תיאור של דינה מהעיר קייב שהצליחה להימלט פעמיים(!) מגיא הרצח בבאבי יאר פרק אחר דיבר על חסידי אומות העולם לא ידועים - המכנה המשותף לכולם היה שהם הצילו יהודי אחד חמוד והוא היה ונותר בן זוגם.. נו, איך נאמר, לא שכנע..
היתה ריצה טובה וחזרתי מרומם ומצפה כפי שלא ציפיתי מעולם, לבואו של היום הקדוש ביותר. היום הזה שבהינטל מעלינו עול אספקת הצרכים הפיזיים והדמיוניים של הגוף והנפש הבהמית ובהינתן עלינו תוספת הרוח והקדושה ניתן יהיה לחוות את היום הזה מוכן ומסוגל מאי פעם.

 

#memo 
#personal
#memories